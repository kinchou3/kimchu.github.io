<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>KIMCHOU READING BOOK FREE</title>
    <link rel="stylesheet" href="./css/style2.css">
    <link href="https://fonts.googleapis.com/css2?family=Battambang:wght@100;300;400;700;900&family=Inria+Sans:ital,wght@0,300;0,400;0,700;1,300;1,400;1,700&family=Libre+Baskerville:ital,wght@0,400;0,700;1,400&family=Moul&family=Nunito+Sans:ital,opsz,wght@0,6..12,200..1000;1,6..12,200..1000&family=Oswald:wght@200..700&family=Roboto+Condensed:ital,wght@0,100..900;1,100..900&family=Source+Sans+3:ital,wght@0,200..900;1,200..900&display=swap" rel="stylesheet">
    <link rel="stylesheet" href="https://cdnjs.cloudflare.com/ajax/libs/font-awesome/6.0.0-beta3/css/all.min.css">
</head>
<body>
    <header>
        <div class="logo">KRENKIMCHOU</div>
        <nav>
            <ul>
                <li><a href="index.html" class="active">Home</a></li>
                <li><a href="./viewbook.html">View Books</a></li>
                <li><a href="about.html">About</a></li>
                <li><a href="contact.html">Contact</a></li>
                <li><a href="login.html" class="login-btn">Login</a></li>
            </ul>
        </nav>
    </header>

    <main>
        <section class="reading-section">
            <div class="reader-controls">
                <button id="font-decrease" title="Decrease Font Size"><i class="fas fa-font"></i> -</button>
                <button id="font-increase" title="Increase Font Size"><i class="fas fa-font"></i> +</button>
                <button id="toggle-darkmode" title="Toggle Dark Mode"><i class="fas fa-moon"></i></button>
                <button id="fullscreen" title="Fullscreen"><i class="fas fa-expand"></i></button>
            </div>
            
            <div class="book-reader">
                <div class="book-cover">
                    <img src="./images/book-5.jpg" alt="book-5">
                </div>
                <div class="book-content" id="book-content">
                    <h1>រឿង ចៅកាំបិតបន្ទោះ</h1>
                    <h2>By KrenKimChou</h2>
                    
                    <div class="chapter" id="chapter1">
                        <h3>ភាគទី ១: រឿង ចៅកាំបិតបន្ទោះ</h3>
                        <p>កាល​ដើម​ឡើយ មាន​បុរស​ពីរ​នាក់ ជា​បង​ប្អូន​នឹង​គ្នា ម្ដាយ​ឪពុក​ស្លាប់​អស់​ទៅ​នៅ​តែ​ពីរ​នាក់​បង​ប្អូន ក៏​បបួល​គ្នា​ទៅ​នៅ​វត្ត រៀន​អក្សរ ធម៌​អាថ៌ សាស្ត្រា​បាលី​នឹង​លោក​សង្ឃរាជ លោក​ក៏​មេត្តា​ករុណា​ប្រៀន​ប្រដៅ​ឲ្យ​រៀន​សូត្រ ។ ក្មេង​ទាំង​ពីរ​នាក់​ព្យាយាម​ណាស់​ រក​ក្មេង​ណា​ស្មើ​គ្មាន ដល់​រៀន​ចេះ​ចប់ លោក​គ្រូ​បំបួស​នេន ។ នេន​ទាំង​ពីរ​ពុំ​ខ្ជិល​សោះ ខំ​រៀន​សូត្រ​និង​បម្រើ​គ្រូ​ពុំ​ឲ្យ​គ្រូ​អាក់​អន់​ព្រះទ័យ​ឡើយ ។ នេន​ទាំង​ពីរ​បួស​បាន ៥ វស្សា នឹក​ចង់​សឹក ក៏​ចូល​ទៅ​វន្ទា​លា​គ្រូ​សឹក ។ គ្រូ​ក៏​ព្រម​ឲ្យ​សឹក​ៗ​រួច​លោក​គ្រូ​ផ្ដាំ​បុរស​បង ឲ្យ​ទៅ​នៅ​រក​ស៊ី​ស្រុក​ចិន នឹង​បាន​ជា​ចៅ​សួ​ធំ​ក្នុង​ស្រុក​ចិន ។ ឯ​បុរស​ប្អូន គ្រូ​ពុំ​បាន​ផ្ដាំ​អ្វី​ឡើយ​ត្បិត​គ្រូ​មើល​ឲ្យ​ឃើញ​ថា បុរស​ប្អូន​នឹង​បាន​សោយ​រាជ្យ​ជា​សម្ដេច​នគរ​ពីរ ទើប​លោក​គ្រូ​ផ្ដាំ​ថា «ចៅ​ឯង​ទៅ​រក​ស៊ី​បើ​នឿយ​ណាស់​កុំ​ដេក យក​ប្រពន្ធ​ត្រូវ​មើល​ម្ដាយ​ក្មេក ចូល​ដំណេក​កុំ​និយាយ​នឹង​ប្រពន្ធ បើ​ឯង​រក្សា​ពាក្យ​ទាំង ៣​ម៉ាត់​នេះ​បាន ស្មើ​បាន​នគរ​ពីរ អញ​គ្មាន​អ្វី​ឲ្យ​ឯង​ទេ» ។ បុរស​ទាំង​ពីរ​នាក់​បង​ប្អូន ក៏​លា​គ្រូ​ដើរ​ទៅ ។

បុរស​បង​ទៅ​រក​ស៊ី​ឯ​ស្រុក​ចិន​តាម​ពាក្យ​គ្រូ​ផ្ដាំ ក៏​បាន​ជា​ចៅ​សួ​ធំ​មែន ។ បុរស​ប្អូន​មិន​ដឹង​រក​ស៊ី​អ្វី ទៅ​នៅ​នឹង​បង​ប្អូន​ញាតិ​សន្តាន គេ​ក៏​អាណិត​ដណ្ដឹង​ប្រពន្ធ​រៀប​ការ​ធ្វើ​ផ្ទះ​ឲ្យ​នៅ ។ បុរស​នោះ​ភ្លេច​ពាក្យ​គ្រូ​ផ្ដាំ ក៏​នៅ​រក​ស៊ី​នឹង​ប្រពន្ធ ជួន​មាន​ស៊ី​ជួន​អត់ បាន​ព្រឹក​អត់​ល្ងាច បាន​ល្ងាច​អត់​ព្រឹក សំពត់​ស្លៀក​ក៏​គ្មាន មាន​តែ​ខោ​កញ្ចាស់​ពាក់​កណ្ដាល​ភ្លៅ​មួយ ដាច់​លេច​មុខ​លេច​ក្រោយ ។ បុរស​នោះ​តែង​ដើរ​ទៅ​កំពង់​ទឹក ក្រែង​មាន​គេ​មក​ពី​ស្រុក​ចិន នឹង​បាន​សួរ​ដំណឹង​ពី​បង​ខ្លួន ។

ថ្ងៃ​១​មាន​សំពៅ​មួយ​មក​ពី​ស្រុក​ចិន បុរស​នោះ​ក៏​ចុះ​ទៅ​សួរ​គេ​ថា «អ្នក​នាយ​សំពៅ​អើយ​! អ្នក​ដែល​បាន​ប្រទះ​ខ្មែរ​ម្នាក់​ដែរ​ឬ​ទេ ? គាត់​ទៅ​នៅ​រក​ស៊ី​ស្រុក​ចិន ៥​ឆ្នាំ​ហើយ» ។ នាយ​សំពៅ​ប្រាប់​ថា «ឃើញ​ខ្មែរ​ម្នាក់​ដែរ ឥឡូវ​គេ​បាន​ជា​ចៅ​សួ​មាន​ងារ​ធំ​ក្នុង​ស្រុក​ចិន គ្មាន​អ្នក​ណា​មាន​ស្មើ​ទេ?» ។ បុរស​សួរ​ទៅ​នាយ​សំពៅ​ទៀត​ថា «អ្នក​នាយ​សំពៅ​អញ្ជើញ​ទៅ​វិញ​ថ្ងៃ​ណា?» នាយ​សំពៅ​ថា «៣​ថ្ងៃ​ទៀត​ខ្ញុំ​វិល​ទៅ​វិញ​ហើយ» ។ បុរស​និយាយ​នឹង​នាយ​សំពៅ​ថា «អ្នក​នាយ​សំពៅ បើ​អ្នក​អញ្ជើញ​ទៅ​វិញ សូម​អ្នក​អាណិត​ឲ្យ​ខ្ញុំ​សូម​ដោយ​សារ​ទៅ​ផង»​។ នាយ​សំពៅ​ព្រម​ឲ្យ​ទៅ​។ បុរស​នោះ ក៏​លា​នាយ​សំពៅ​មក​ផ្ទះ​វិញ ។ ទៅ​ដល់​ផ្ទះ បុរស​និយាយ​នឹង​ប្រពន្ធ​ថា «នាង​អើយ​! យើង​សព្វ​ថ្ងៃ​នេះ ក្រលំបាក​ណាស់ ឥឡូវ​នេះ​ឮ​ដំណឹង​ថា​បង​អ្នក ដែល​ទៅ​នៅ​ស្រុក​ចិន​គេ​មាន គេ​បាន​ជា​ចៅ​សួ​ធំ​ក្នុង​ស្រុក​ចិន​ឥឡូវ​បង​ចង់​ទៅ​សួរ ក្រែង​បង​គេ​ឃើញ​ឯង​ក្រ គេ​អាណិត​ឲ្យ​ប្រាក់​កាស​ចាយ សំពត់​អាវ​ស្លៀក​ពាក់​ខ្លះ» ។ ប្រពន្ធ​ឮ​ប្ដី​ថា​ដូច្នោះ សួរ​ថា «ចុះ​អ្នក​ទៅ​ជា​មួយ​អ្នក​ណា?» ។ បុរស​ជា​ប្ដី​ប្រាប់​ថា បង​សុំ​ដោយ​សារ​សំពៅ​គេ គេ​ព្រម​ឲ្យ​ទៅ​៣​ថ្ងៃ​ទៀត គេ​ចេញ​សំពៅ​ហើយ» ។ ប្រពន្ធ​ថា «បើ​អ្នក​ទៅ​ក៏​ទៅ​ចុះ» ។ លុះ​ដល់​៣​ថ្ងៃ បុរស​ក៏​ចុះ​ទៅ ។ នាយ​សំពៅ​ឃើញ​បុរស​នោះ​ទៅ ក៏​គេ​ហៅ​ចុះ​សំពៅ​ចេញ​ទៅ ។ កាល​បើ​សំពៅ​រៀង​ទៅ បុរស​នោះ​មើល​ថែ​ទាំ ជួយ​រក្សា​របស់​ទ្រព្យ​នាយ​សំពៅ​ដូច​របស់​ខ្លួន ។ នាយ​សំពៅ​ឃើញ​បុរស​នោះ​មាន​គំនិត​មារយាទ​ល្អ ក៏​ស្រឡាញ់​រាប់​អាន​អាណិត ឲ្យ​បាយ​ទឹក​ស៊ី​តែ​សព្វ​ថ្ងៃ​រៀង​ទៅ ។ ឯ​ប្រពន្ធ​បុរស​នោះ កាល​ក្រោយ​បុរស​ជា​ប្ដី​ទៅ​ស្រុក​ចិន ក៏​លួច​មាន​សហាយ​យក​មក​ដេក​យប់ ថ្ងៃ​ឲ្យ​ទៅ​វិញ ។ និយាយ​ពី​បុរស​ដែល​ទៅ​ជា​មួយ​នឹង​នាយ​សំពៅ លុះ​ដល់​ស្រុក​ចិន ក៏​សួរ​នាយ​សំពៅ​ថា «វិល​ទៅ​ស្រុក​ខ្មែរ​វិញ​ថ្ងៃ​ណា ប្រាប់​ខ្ញុំ​ផង» ។ នាយ​សំពៅ​ប្រាប់​ថា «៣​ថ្ងៃ​ទៀត​នឹង​ចេញ​ទៅ»​។ បុរស​ឮ​ដូច្នោះ​ក៏​ទៅ​សួរ​រក​បង ទៅ​ដល់​មាត់​ទ្វារ​ផ្ទះ​បង ឃើញ​មនុស្ស​ចាំ​ទ្វារ​សួរ​គេ​ថា «នេះ​ហើយ​ឬ ផ្ទះ​លោក​ចៅ​សួ​ខ្មែរ ?» ។ អ្នក​ចាំ​ទ្វារ​ប្រាប់​ថា «នេះ​ហើយ​ផ្ទះ​លោក​ចៅ​សួ» ។ អ្នក​ចាំ​ទ្វារ​សួរ​បុរស​វិញ​ថា «អ្នក​ឯង​មក​ពី​ណា​មក​សួរ​រក​ផ្ទះ​ចៅ​សួ?» ។ បុរស​ប្រាប់​ថា «ខ្ញុំ​មក​ពី​ស្រុក​ខ្មែរ​លោក​ចៅ​សួ​នេះ ជា​បង​ខ្ញុំ​បង្កើត» ។ មនុស្ស​ចាំ​ទ្វារ​មើល​ទៅ​បុរស​នោះ រូប​អាក្រក់ ស្លៀក​ខោ​ពាក់​កណ្ដាល​ភ្លៅ សំពត់​គ្មាន​ដណ្ដប់​ លេច​មុខ​ចេញ​ក្រោយ មិន​សម​ប្អូន​លោក​ចៅ​សួ​ខ្លួន​សោះ។ អ្នក​ចាំ​ទ្វារ​មិន​ស្ងៀម ទៅ​ប្រាប់​លោក​ចៅ​សួ​ៗ​មិន​នៅ ទៅ​គាល់​ស្ដេច ក៏​ជម្រាប​ប្រពន្ធ​ថា «អ្នក​ចៅហ្វាយ​ស្រី! មាន​មនុស្ស​ម្នាក់​មក​ពី​ស្រុក​ខ្មែរ រូប​អាក្រក់​ស្លៀក​ខោ​ពាក់​កណ្ដាល​ភ្លៅ គន់​ទៅ​ខោ​ដាច់​ដាច​លេច​មុខ​លេច​ក្រោយ ហើយ​ប្រាប់​ខ្ញុំ​ថា «ត្រូវ​ជា​បង​ប្អូន​លោក​ចៅហ្វាយ​ប្រុស​បង្កើត​ឥឡូវ​ខ្ញុំ​បាន​ឲ្យ​ចាំ​នៅ​មាត់​ទ្វារ» ។ នាង​ជា​ប្រពន្ធ​ចៅ​សួ​នោះ នឹក​ខឹង​ថា «អា​មនុស្ស​កម្សត់​ទុគ៌ត​នេះ​មក​ពី​ណា ក៏​ហ៊ាន​មក​បង្កាច់​កេរ្តិ៍​ថា ប្ដី​អញ​ជា​បង​វា​បង្កើត» ក៏​ប្រើ​មនុស្ស​ឲ្យ​ទៅ​ចាប់​បុរស​នោះ ដាក់​ច្រវាក់​ទុក​នៅ​រោង​សេះ​ថា «ចាំ​ប្ដី​មក​នឹង​ឲ្យ​យក​ទៅ​សម្លាប់» ។ បុរស​នោះ លុះ​គេ​យក​ទៅ​ដាក់​ច្រវាក់​ក៏​នឹក​ថា «ឱ​អញ​អើយ! សង្វាត​មក​ពី​ស្រុក​ខ្មែរ ដល់​ស្រុក​ចិន​ព្រោះ​តែ​បង ឥឡូវ​គេ​មាន គេ​ពុំ​គិត​អាណិត​ឈាម ដែល​កើត​មក​ពោះ​ជា​មួយ​គ្នា​សោះ គេ​ឆ្មើង​មាន គេ​ហ៊ាន​ចាប់​ឯង​មក​ដាក់​ច្រវាក់​នឹង​សម្លាប់​ផង «ឱ​អញ​អើយ​!បើ​ទៅ​ស្រុក​ខ្មែរ​វិញ រក​ស៊ី​តាម​ខ្លួន​ក្រ​គ្មាន​នរណា​ហ៊ាន​ធ្វើ​បាន​ទេ» ។ បុរស​នោះ​ពុំ​ដឹង​ជា​បង​ទៅ​គាល់​ស្ដេច​ ។ លុះ​ចៅ​សួ​ជា​បង​វិល​មក​ដល់​ផ្ទះ ប្រពន្ធ​ប្រាប់​ថា «មាន​បុរស​កម្សត់​ម្នាក់​មក​ពី​ស្រុក​ខ្មែរ​និយាយ​ថា លោក​ជា​បង​បង្កើត តែ​ខ្លួន​នោះ​អាក្រក់ ស្លៀក​ខោ​ពាក់​កណ្ដាល​ភ្លៅ​ដាច់​ដាច​លេច​មុខ​លេច​ក្រោយ ឥឡូវ​ខ្ញុំ​ឲ្យ​ដាក់​ច្រវាក់​ទុក​នៅ​រោង​សេះ ចាំ​លោក​អញ្ជើញ​មក ឲ្យ​នាំ​ទៅ​សម្លាប់» ។ ចៅ​សួ​ជា​បង​ឮ​ហើយ​ថា «ទៅ​យក​វា​មក​មើល ក្រែង​ប្អូន​បង្កើត​មែន» ហើយ​ចៅ​សួ​ឲ្យ​ដោះ​ច្រវាក់​បុរស​នោះ ។ លុះ​បុរស​នោះ​មក​ដល់​ស្គាល់​ជា​ប្អូន​បង្កើត​មែន ក៏​រៀប​បាយ​ឲ្យ​ស៊ី មើល​ទៅ​ប្អូន​ឃើញ​ស្លៀក​ខោ​ពាក់​កណ្ដាល​ភ្លៅ​ចៅ​សួ​ក៏​ឲ្យ​ខោ​មួយ​ស្លៀក ហើយ​សួរ​ប្អូន​ថា «ប្អូន​នៅ​ឯ​នាយ មិន​ដឹង​រក​ស៊ី​អ្វី​ទេ ក្រ​ណាស់​ ហើយ​មាន​ប្រពន្ធ​ផង​បាន​អី​ស៊ី» ។ បង​ឮ​ប្អូន​និយាយ​ក៏​នឹក​អាណិត​ប្អូន មិន​ចេញ​ស្ដី ហើយ​សួរ​ថា «ប្អូន​មក​ជា​មួយ​អ្នក​ណា?» ។ បុរស​ប្អូន​ជម្រាប​ថា «ខ្ញុំ​មិន​នឹង​នាយ​សំពៅ គេ​ឲ្យ​ដោយ​សារ​មក​» ។ ចៅ​សួ​បង​ថា «ចុះ​គេ​ទៅ​វិញ​ថ្ងៃ​ណា» ។ បុរស​ប្អូន​ប្រាប់​បង​ថា «៣​ថ្ងៃ​ទៀត គេ​ចេញ​សំពៅ​ទៅ​វិញ» ។ ចៅ​សួ​បង​ដឹង​ដូច្នោះ ក៏​ស្ងៀម​ទៅ​ឲ្យ​លើក​បាយ​មក ហៅ​បុរស​ជា​ប្អូន​ស៊ី​ជា​មួយ​គ្នា លុះ​ស៊ី​រួច​ប្រាប់​ប្អូន​ថា «ប្អូន​នៅ​ដេក​ផ្ទះ​នេះ​ចុះ បង​ទៅ​លេង​ផ្ទះ​ចិន​សែ» ។ ចៅ​សួ​ទៅ​ផ្ទះ​ចិន​សែ ចិន​សែ​ឃើញ​ក៏​រៀប​កៅអី ថ្នាំ​ចិន​ខ្សៀ​ទឹក​តែ​ទទួល ហើយ​ចៅ​សួ​និយាយ​នឹង​ចិន​សែ​ថា «អ្នក​ចិន​សែ​ខ្ញុំ​មក​រក​មើល​ឲ្យ​ប្អូន​ខ្ញុំ​បន្តិច វា​ចេះ​តែ​ក្រី​ក្រ​អីចឹង​ទៅ ឬ​វា​នឹង​គ្រាន់​បើ​នឹង​ឡើង​ដែរ?» ។ ចិន​សែ​ទាញ​សៀវភៅ​រក​មើល​សព្វ​ៗ ទៅ​ទាយ​ថា «ប្អូន​លោក​មិន​ជា​អ្នក​ក្រ​រហូត​ទេ ៧​ឆ្នាំ​ទៀត នឹង​បាន​សោយ​រាជ្យ​ជា​ស្ដេច​នគរ​ពីរ លោក​នឹង​បាន​ជា​ធំ​ក្នុង​រាជការ​ដោយ​សារ​ប្អូន ប៉ុន្តែ​ឥឡូវ​នេះ​លំបាក​ណាស់ ដល់​វិល​ទៅ​ស្រុក​វិញ​ពាក់​កណ្ដាល​ផ្លូវ និង​បាន​ទ្រព្យ​តម្លៃ​នគរ​ពីរ​ជា​សម្រាប់​ខ្លួន តែ​ថា​ឃ្លាត​ទៅ​វិញ ដល់​កំណត់​បាន​សោយ​រាជ្យ នឹង​បាន​ទ្រព្យ​នោះ​មក​ជា​សម្រាប់​បុណ្យ​វិញ​ទាំង​អស់»។ ចៅ​សួ​បាន​ដឹង​ដំណឹង​ប្អូន​ដូច្នោះ ក៏​លា​ចិន​សែ​ទៅ​ផ្ទះ​វិញ ។ ដល់​៣​ថ្ងៃ នាយ​សំពៅ​គេ​ផ្ទុក​សំពៅ រៀប​នឹង​ចេញ​ទៅ​ថ្ងៃ​នោះ ចៅ​សួ​ជា​បង​យក​ផាឌិប​មក ហែក​មួយ​ត្បូង ហុច​ទៅ​ឲ្យ​បុរស​ជា​ប្អូន ។ បុរស​ជា​ប្អូន ក៏​ទទួល​យក​ផាឌិប​មួយ​ត្បូង​លា​បង​ចុះ​ទៅ ដើរ​បណ្ដើរ​គិត​បណ្ដើរ នឹក​តូច​ចិត្ត​ស្ទើរ​មិន​ចង់​កាន់​ផាឌិប​នោះ​សោះ ចេះ​តែ​នឹក​តូច​ចិត្ត​ថា «ឱ! បង​ប្អូន​នឹង​គ្នា តាំង​ពី​ឪពុក​ម្ដាយ​ស្លាប់​ចោល​ទៅ នៅ​កំព្រា​តែ​បង​ប្អូន​ពីរ​នាក់ កាល​វេលា​ក្រ ចេះ​ស្រឡាញ់​រាប់​អាន​គ្នា ដល់​វេលា​មាន​ទាត់​គ្នា​ចោល ឆ្មើង​មាន ស្ទើរ​មិន​រាប់​គ្នា មាស​ប្រាក់ ដាក់​ឃ្លាំង​គរ​គោក មិន​ហ៊ាន​យក​ឲ្យ​គ្នា​មួយ​ស្លឹង យក​តែ​ខ្មោច​ផាឌិប​ឲ្យ​គ្នា​មួយ​ត្បូង» ។ លុះ​បុរស​នោះ​ដើរ​ទៅ​ដល់​កំពង់ ក៏​ឡើង​លើ​សំពៅ នាយ​សំពៅ ឲ្យ​កូន​ឈ្នួល​ស្រាវ​យុថ្កា​សា​ក្ដោង​បើក​ទៅ ហើយ​នាយ​សំពៅ​សួរ​បុរស​នោះ​ថា «ប្អូន​ទៅ​ឯ​លោក​ចៅ​សួ តើ​លោក​ឲ្យ​អ្វី​ខ្លះ?» ។ បុរស​ប្រាប់​នាយ​សំពៅ​ថា «គ្មាន​ឲ្យ​អ្វី​ទេ​ឲ្យ​តែ​ផាឌិប​មួយ​ត្បូង​និង​ខោ​មួយ» ។ នាយ​សំពៅ​បាន​ដឹង​ហើយ​ក៏​នៅ​ស្ងៀម ។ លុះ​បើក​សំពៅ​ទៅ​ដល់​ពាក់​កណ្ដាល​ផ្លូវ យប់​ងងឹត​នឹង​ទៅ​ពុំ​រួច ក៏​ឲ្យ​បោះ​យុថ្កា​ដេក ។ ហេតុ​តែ​បុណ្យ​ដល់​បុរស​ក៏​នឹង​ឃើញ​ពាក្យ​ដែល​គ្រូ​ផ្ដាំ​ថា «នឿយ​ណាស់​កុំ​ដេក ឥឡូវ​អស់​អ្នក​សំពៅ​នេះ​ដេក​អស់​ ដូច្នេះ​អញ​កុំ​ឲ្យ​ដេក» ក៏​អង្គុយ​នៅ​ក្បែរ​ដង​ក្ដោង ពុំ​ហ៊ាន​ដេក ។ លុះ​ដល់​អធ្រាត្រ មាន​យក្ខ​១ ហោះ​មក​ឃើញ​សំពៅ វា​ចុះ​មក​ប៉ង​នឹង​ស៊ី​មនុស្ស ហើយ​វា​ឈ្ងោក​មើល​ទៅ​ក្នុង​សំពៅ ធ្លាក់​ពុក​មាត់​ទៅ​លើ​បុរស​នោះ​ៗ ក៏​ស្ទុះ​ទៅ​ស្រវា​ចាប់​ជាប់​ហើយ​ស្រែក​ថា «អា​ឯង ស្លាប់​នឹង​ដៃ​អញ​ឥឡូវ​នេះ​ហើយ» ។ យក្ខ​ឮ​បុរស​ថា​ដូច្នោះ ភិត​ភ័យ​ណាស់ តែ​ស្ទុះ​ទៅ​មិន​រួច ដ្បិត​បុរស​នោះ​ចាប់​ពុក​មាត់​ជាប់ យក្ខ​ភ័យ​ក្រែង​ស្លាប់ ក៏​និយាយ​នឹង​បុរស​នោះ​ថា «អ្នក​បុរស​អើយ! បើ​អ្នក​អាណិត​លែង​ខ្ញុំ​ៗ​នឹង​តប​គុណ​អ្នក ជា​ខ្សែ​ចង​ដៃ ដំបង​វាយ​ឯង ឆ្នាំង​ឆ្អិន​ឯង ។ ខ្សែ​និង​ដំបង​នេះ បើ​មាន​បច្ចាមិត្ត​ពី​ណា​មក​ប្រមាថ ឲ្យ​តែ​ខ្សែ​ទៅ​ចង​ដំបង​ទៅ​វាយ បច្ចាមិត្ត​នោះ នឹង​ស្លាប់​វិនាស​អន្តរាយ​អស់ ។ ឯ​ឆ្នាំ​នេះ បើ​ឃ្លាន​អាហារ​ចំណី ហើយ​និង​ចង់​បរិភោគ​អាហារ​ចំណី​អ្វី ប្រាប់​ឆ្នាំង​ថា «ឆ្អិន​ឡើង​អញ​ស៊ី» ក៏​ឆ្អិន​ឯង​ឡើង​បាន​បរិភោគ មិន​បាច់​ដាំ​ឡើយ» ។ បុរស​ឮ​ដូច្នោះ​ក៏​ថា «បើ​ដូច្នោះ​យក្ខ​ឯង ឲ្យ​មក​អញ​សិន សឹម​អញ​លែង» ។ យក្ខ​ក៏​ហុច​ប្រដាប់​ទាំង​នោះ​មក​បុរស បុរស​នោះ​ទទួល​យក ហើយ​លែង​យក្ខ​នោះ​ទៅ យក្ខ​ក៏​ហោះ​ទៅ​លំនៅ​វា​វិញ ។ លុះ​ព្រឹក​ឡើង បុរស​និយាយ​ប្រាប់​នាយ​សំពៅ​ថា «អ្នក​នាយ​សំពៅ! យប់​មិញ​មាន​យក្ខ​មួយ​មក​គិត​នឹង​ស៊ី​យើង​រាល់​គ្នា កុំ​តែ​បាន​ខ្ញុំ​ កុំ​អី​យក្ខ​វា​ស៊ី​អស់​ទៅ​ហើយ បើ​អ្នក​នាយ​សំពៅ​មិន​ជឿ​ខ្ញុំ សូម​មើល​សំណូក​យក្ខ​ដែល​វា​លូក​ខ្ញុំ​នេះ មាន​ខ្សែ​ចង​ឯង ដំបង​វាយ​ឯង ឆ្នាំង​ឆ្អិន​ឯង​ផង​» ។ នាយ​សំពៅ​ឮ​ដូច្នោះ សួរ​ថា «នៅ​ឯ​ណា​ប្អូន? យក​មក​ឲ្យ​បង​មើល​ផង​!» ។ បុរស​នោះ ហេតុ​តែ​ជា​មនុស្ស​ត្រង់ ក៏​យក​របស់​ទាំង​នោះ​មក​បង្ហាញ​នាយ​សំពៅ ។ នាយ​សំពៅ​ឃើញ​របស់​ទាំង​នោះ នឹក​ថា «របស់​ទាំង​នេះ​មាន​តម្លៃ ឥត​ស្ដេច​នា​ហ្មឺន​ណា​មាន​ឡើយ បុរស​នេះ​មាន​សំណាង​ខ្ពស់​អី​ម្ល៉េះ បាន​ទ្រព្យ​យ៉ាង​នេះ » ។ នាយ​សំពៅ​ នឹក​ទៀត​ថា «បុរស​នេះ​ល្ងង់​ឆោត​ណាស់, អញ​គិត​បញ្ឆោត​ថា​ទុក​រក្សា​ឲ្យ បើ​សំពៅ​ទៅ​ដល់​គោក​ត្រង់​ណា​អញ​នឹង​បញ្ឆោត​ឲ្យ​វា​ឡើង ហើយ​អញ​បើក​សំពៅ​ទៅ​ចោល អញ​នឹង​យក​ទ្រព្យ​ទាំង​អស់​នេះ» ។ នាយ​សំពៅ​គិត​ដូច្នោះ​ហើយ និយាយ​ថា «សូម​ប្អូន​ឲ្យ​ទ្រព្យ​របស់​ទាំង​នេះ មក​បង​រក្សា​ទុក ត្បិត​ប្អូន​ឯង​គ្មាន​ហិប​ដាក់» ។ បុរស​គិត​ស្មាន​ថា «នាយ​សំពៅ គេ​យក​មក​រក្សា​ទុក​ឲ្យ​តាម​ត្រង់» មិន​ដឹង​ជា​គេ​ទុច្ចរិត​នឹង​ខ្លួន​ឡើយ ទើប​យក​របស់​ប្រគល់​ទៅ​នាយ​សំពៅ​ទាំង​អស់ ។ នាយ​សំពៅ ក៏​បើក​សំពៅ​ទៅ​ដល់​ចុង​កោះ​មួយ ដែល​មាន​ដើម​ល្វា​មួយ​ដើម​ដុះ​ក្នុង​ទឹក នាយ​សំពៅ​ឲ្យ​ចាប់​ដើម​ល្វា​នេះ​ឈប់ ហើយ​និយាយ​នឹង​បុរស​ថា «បង​ចង់​ប្រើ​ប្អូន​ឲ្យ​ឡើង​បេះ​ផ្លែ​ល្វា​ស៊ី» ។ បុរស​ឮ​នាយ​សំពៅ​ប្រើ ក៏​ឡើង​ដើម​ល្វា​បេះ​ផ្លែ មិន​ដឹង​ជា​គេ​នឹង​ចេញ​សំពៅ​ទៅ​ចោល​សោះ ហើយ​នាយ​សំពៅ​ចង្អុល​ថា «ហ៍! ប្អូន​ឡើង​ទៅ​មែក​លើ ប្អូន​បោះ​អា​ចង្កោម​ធំ​នោះ​ឲ្យ​បង​!» ។ បុរស​ក៏​ឡើង​ទៅ​លើ​មែក​លើ ។ នាយ​សំពៅ​ឲ្យ​កូន​ឈ្នួល​ច្រាន​សំពៅ បើក​ចោល​បុរស​នោះ​ទៅ ។ បុរស​ស្រែក​ហៅ​គេ​ឲ្យ​មក​យក គេ​ក៏​ពុំ​មក ។ បុរស​គិត​ថា «ឱ​អញ​អើយ!​ គេ​បញ្ឆោត​ឲ្យ​ឡើង​ដើម​ល្វា គេ​ចេញ​សំពៅ​ទៅ​ចោល, គេ​គិត​យក​របស់​ឯង ខ្លួន​ឯង​គេ​ចោល​ឲ្យ​ស្លាប់​ម្នាក់​ឯង​កណ្ដាល​សមុទ្រ បើ​នឹង​ស្លាប់​និង​រស ឲ្យ​តែ​ឆ្នាំង​ឆ្អិន​ឯង​នៅ​ទៅ​រ៉ា គ្រាន់​នឹង​ឲ្យ​ចម្អិន​បាយ​ចំណី​ស៊ី ទម្រាំ​មាន​សំពៅ​គេ​មក នឹង​សុំ​ដោយ​សារ​គេ​ទៅ ឥឡូវ​បាយ​ក៏​អត់​សំពត់​ដណ្ដប់​ក៏​គ្មាន សម​នឹង​ស្លាប់​ពុំ​លែង ។ បុរស​នោះ នឹក​អាណិត​អាត្មា ក៏​យំ​សោក ។ លុះ​យប់​មាន​​ជ្រូក​មួយ​តែង​មក​ស៊ី​ផ្លែ​ល្វា​ទុំ ជ្រូក​នោះ​មាន​កែវ​ពាំ​ដើរ​លើ​ទឹក​បាន លុះ​អធ្រាត្រ​ស្ងាត់ ជ្រូក​នោះ​ពាំ​កែវ​ដើរ​លើ​ទឹក​មក​នឹង​រើស​ផ្លែ​ល្វា​ស៊ី ។ បុរស​ ឃើញ​ជ្រូក​ដាក់​កែវ​នៅ​គល់​ល្វា ក៏​បេះ​ផ្លែ​ល្វា​ចោល​ទៅ​ឆ្ងាយ ឲ្យ​ជ្រូក​តាម​ទៅ​ស៊ី ខ្លួន​នឹង​ឆក់​យក​កែវ​ជ្រូក​នោះ ។ ហេតុ​តែ​កុសល​នោះ​ត្រូវ​មាន​បុណ្យ ជ្រូក​នោះ​ក៏​ទៅ​ស៊ី​ឆ្ងាយ​ពី​កែវ ។ បុរស ក៏​សម្រូត​ចុះ​មក​ឆក់​កែវ​ជ្រូក​បាន រត់​ចេញ​ទៅ​ខំ​ដើរ​ទៅ​ទាំង​យប់ ។ លុះ​ព្រឹក ក៏​បាន​ទៅ​ទាន់​សំពៅ ក៏​ស្រែក​ហៅ​ថា «អី!​អ្នក​នាយ​សំពៅ ចាំ​ខ្ញុំ​ផង!» ។ នាយ​សំពៅ​ឮ​មាត់ បែរ​មើល​ទៅ​ឃើញ​ស្គាល់​ថា​បុរស ក៏​ឲ្យ​មូរ​ក្ដោង​ឈប់​ចាំ ។ បុរស​ទៅ​ដល់​ឡើង​លើ​សំពៅ និយាយ​ថា «ឱ! អ្នកបង​នាយ​សំពៅ មិន​គួរ​គិត​អាក្រក់ មក​ចោល​ខ្ញុំ ឲ្យ​ស្លាប់​កណ្ដាល​សមុទ្រ​សោះ, កុំ​តែ​កុសល​ខ្ញុំ​មាន កុំ​អី​ស្លាប់​បង់​អសារ​តែ​ម្នាក់​ឯង» ។ នាយ​សំពៅ​ឆ្លើយ​ដោះ​ថា «ឱ​ប្អូន​អើយ! បង​ស្មាន​ថា​ប្អូន​ចុះ​មក​ខាង​ក្បាល​សំពៅ​ហើយ បង​មិន​មាន​គិត​ចង់​ចោល​ប្អូន​ទេ» ហើយ​នាយ​សំពៅ​ថា «អើ​! ប្អូន​បាន​អី​ក៏​ដើរ​លើ​ទឹក​បាន? » ។ បុរស​ថា «ខ្ញុំ​មាន​កែវ​ជ្រូក បាន​ជា​ខ្ញុំ​ដើរ​លើ​ទឹក​បាន» ។ នាយ​សំពៅ ហេតុ​តែ​មាន​ចិត្ត​អកតញ្ញូ​ក៏​ថា «​ប្អូន​ឲ្យ​បង​ទុក​ឲ្យ» ។ បុរស​គិត​ឃើញ​ថា « នាយ​សំពៅ​នេះ វា​គិត​បញ្ឆោត​អញ​ទៀត​ហើយ» ក៏​និយាយ​ថា «សូម​អ្នក​នាយ​សំពៅ​យក​របស់​ទាំង​នោះ​មក​ឲ្យ​ខ្ញុំ​សិន ខ្ញុំ​ប្រមូល​ឲ្យ​មូល សឹម​ជូន​ទៅ​អ្នក​វិញ ត្បិត​របស់​នេះ​មាន​ប្រយោជន៍​អី​ដល់​ខ្ញុំ គង់​តែ​ខ្ញុំ​ជូន​អ្នក​ទាំង​អស់​ទេ!» ។ នាយ​សំពៅ​ឮ​ដូច្នោះ​នឹក​ថា «បុរស​នេះ​វា​ជា​អ្នក​ល្ងង់ គង់​តែ​បាន​មក​ដៃ​អញ​វិញ​ទាំង​អស់​ទេ» ក៏​យក​ខ្សែ​ចង ដំបង​វាយ​ឯង ឆ្នាំង​ឆ្អិន​ឯង និង​ផាឌិប​មួយ​ត្បូង ព្រម​ទាំង​ខោ​មក​ឲ្យ​បុរស​ៗ​ទទួល រៀប​វេច​រួច​សព្វ​គ្រប់ ក៏​សំពះ​លា​នាយ​សំពៅ ចុះ​ដើរ​លើ​ទឹក​ទៅ ។ នាយ​សំពៅ​នឹក​ស្ដាយ​ក្រោយ មិន​ចេញ​ស្ដី​មួយ​ម៉ាត់ ។ បុរស​ខំ​ដើរ​ដោយ​អំណាច​កែវ ផ្លូវ​ដើរ ៧ យប់ បុរស​ដើរ​តែ​មួយ​ថ្ងៃ ទាល់​ព្រលប់​ដល់​ផ្ទះ ។ លុះ​បុរស​ទៅ​ដល់​ផ្ទះ ក៏​ស្រែក​ហៅ​ប្រពន្ធ​ថា «នាង​អើយ​នាង! បើក​ទ្វារ​ឲ្យ​បង​ទៅ​ផង បង​មក​ដល់​ហើយ!» ។ ឯ​ប្រពន្ធ ជា​ស្រី​អាក្រក់ ក្បត់​ចិត្ត​ប្ដី កំពុង​តែ​ដេក​ឱប​សហាយ ឮមាត់​ប្ដី​ហៅ ធ្វើ​ជា​ថា «អ្នក​ណា​ហៅ​អី? ប្ដី​អញ​មិន​នៅ​ទេ​ កុំ​មក​ហៅ​អញ!» ។ បុរស​ឮ​ប្រពន្ធ​ថា​ដូច្នោះ នឹក​ថា​ប្រពន្ធ​ចិត្ត​ត្រង់​នឹង​ខ្លួន ក៏​ឆ្លើយ​ថា «បង​មក​ហើយ​នាង!» ។ ប្រពន្ធ​ថា «យី!​អ្នក​ទេ​ឬ? ខ្ញុំ​គិត​ថា​មនុស្ស​ផ្ដេសផ្ដាស​វា​ហៅ​ខ្ញុំ» ហើយ​មេ​នោះ​ថា «អ្នក​ចាំ​ខ្ញុំ​អុជ​ចន្លុះ​សិន!» តែ​វា​បណ្ដោះ​សហាយ​វា​សោះ ។ បុរស ក៏​ជីក​ដី​ក្រោម​ជណ្ដើរ កប់​កែវ​និង​ខ្សែ​ចង​ដំបង​វាយ​ឯង​ឆ្នាំង​ឆ្អិន​ឯង​រួច លប់​ដី​ទៅ ។ មេ​នោះ​បណ្ដោះ​សហាយ​វា​រួច វា​អុជ​ចន្លុះ​មក​ទទួល​ប្ដី​ឡើង​ទៅ​លើ​ផ្ទះ រៀប​បាយ​ទឹក​ឲ្យ​ប្ដី​ស៊ី​រួច វា​នាំ​ប្ដី​ចូល​ដេក ពេល​ដេក វា​និយាយ​ថា «អ្នក​ទៅ​ស្រុក​ចិន បាន​អី​មក​ផ្ញើ​ខ្ញុំ​ខ្លះ? » ។ បុរស​ជា​ប្ដី​ប្រាប់​ប្រពន្ធ​ថា «បង​គ្មាន​បាន​អី​ទេ បង​គេ​ឲ្យ​ខោ​មួយ ផាឌិប​មួយ​ត្បូង» ។ មេ​នោះ ធ្វើ​ជា​ស្រែក​យំ​ថា «មិន​មែន​ទេ! អ្នក​កុហក​ខ្ញុំ មិន​ដែល​អ្នក​ណា​ទៅ​ដល់​បង​ហើយ គេ​មាន​ក៏​នឹង​ឲ្យ​ផាឌិប​មួយ​ត្បូង ខោ​មួយ​ដូច្នេះ​ទេ» ។ បុរស​នឹក​ពាក្យ​គ្រូ​ផ្ដាំ​ថា «ចូល​ដំណេក​កុំ​និយាយ​នឹង​ប្រពន្ធ» បុរស​នោះ​ក៏​ថា «ណ្ហើយ​នាង ចាំ​ព្រឹក​សឹម​បង​ប្រាប់» ។ ឯ​សហាយ​មេ​នោះ វា​លប​ស្ដាប់​ក្រោម​ផ្ទះ ។ មេ​នោះ សួរ​ប្ដី​ទៀត ។ បុរស​ស្មាន​ថា ប្រពន្ធ​ចិត្ត​ត្រង់​នឹង​ខ្លួន អាណិត​ប្រពន្ធ នឹង​ចង់​ប្រាប់​តែ​ក្រែង​ខុស​នឹង​បណ្ដាំ​គ្រូ ក៏​រា​រែក​ក្នុង​ចិត្ត ។ ដល់​មេ​នោះ​ចេះ​តែ​ទទូច​សួរ បុរស​ក៏​ភ្លេច ដោយ​យល់​ឃើញ​ថា យប់​នេះ​ស្ងាត់ និង​ដោយ​មិន​ដឹង​ជា​សហាយ​ប្រពន្ធ​នោះ​នៅ​ក្រោម​ផ្ទះ ក៏​ប្រាប់​ប្រពន្ធ​ថា «បង​កប់​កែវ​ជ្រូក​១ ខ្សែ​ចង​ឯង​១ ដំបង​វាយ​ឯង​១ ឆ្នាំង​ឆ្អិន​ឯង​១ នៅ​ក្រោម​ជណ្ដើរ​មុខ​ផ្ទះ» ។ សហាយ​ឮ​ក៏​មក​គាស់​យក​អស់ ។ បុរស​និង​ប្រពន្ធ ក៏​ដេក​លក់​ទៅ ។ លុះ​ព្រឹក​ឡើង បុរស​នោះ​ទៅ​រក​របស់​បាត់​អស់​ឃើញ​តែ​ស្នាម ។ បុរស​នោះ​មិន​ចេញ​ស្ដី ដោយ​ដឹង​ច្បាស់​ថា «ប្រពន្ធ​មាន​សហាយ» ក៏​ធ្វើ​ឃ្នាង​ដាក់​ជណ្ដើរ​យក​ខ្សែ​ចង​អូស​ទៅ​ប្ដឹង​ចៅ​ក្រម ។ ចៅ​ក្រម​ទទួល​ជម្រះ វាយ​ជណ្ដើរ​ពិចារណា​សួរ​ថា «ជណ្ដើរ​ឯង​ទទួល​បញ្ញើ​បុរស​នេះ ម្ដេច​ឯង​ឲ្យ​មនុស្ស​លួច​របស់​គេ​អស់?» ។ ចៅ​ក្រម ហេតុ​តែ​ជា​អ្នក​ឥត​ប្រាជ្ញា មិន​យល់​ការ​រាក់​ជ្រៅ​អាថ៌កំបាំង ក៏​បបួល​គ្នា​សើច​នឹង​បុរស ស្ដី​ឲ្យ​បុរស​ថា​នាំ​បង្កើត​ក្ដី​ថា «បុរស​ឯង​ឆ្កួត គ្មាន​ជី​ដូន​ជី​តា​នរណា​គេ​ក្ដី​នឹង​ជណ្ដើរ ដូច​នៅ​ឯង​ទេ ចៅ​ឯង​ទៅ​រក​នរណា​គេ​ជម្រះ​ឲ្យ​ចុះ» ។ បុរស​ក៏​ចង​ជណ្ដើរ​អូស​ចូល​ទៅ​ក្នុង​ព្រះ​រាជ​វាំង ។ ពេល​នោះ ជួន​ជា​ស្ដេច​ទ្រង់​ចេញ​ប្រថាប់​នៅ​ចុង​ព្រះរាជ​រោង ទ្រង់​បាន​ទត​ឃើញ ។ ស្ដេច​ទ្រង់​ឲ្យ​អាមាត្យ​រត់​ទៅ​ហៅ​បុរស​នោះ​មក ហើយ​ទ្រង់​មាន​ព្រះ​បន្ទូល​សួរ​បុរស​ថា «ដំណើរ​ដូច​ម្ដេច បាន​ជា​អ្នក​ដាក់​ឃ្នាង​ជណ្ដើរ ហើយ​ចង​អូស​ដូច្នោះ! តើ​មក​ពី​ហេតុ​អ្វី?» ។ បុរស​នោះ​ក្រាប​បង្គំ​ទូល​ថា «សូម​ទ្រង់​ព្រះ​មេត្តា​ប្រោស! កាល​ដើម​ឡើយ ទូល​ព្រះ​បង្គំ បាន​យក​របស់​ទៅ​ជីក​កប់​ក្រោម​ជណ្ដើរ​នេះ ផ្ញើ​នឹង​ជណ្ដើរ​ឲ្យ​ជណ្ដើរ​រក្សា​ឲ្យ ជណ្ដើរ​នេះ ឲ្យ​មនុស្ស​លួច​យក​អស់ បាន​ជា​ទូល​ព្រះ​បង្គំ​ពុំ​សុខ​ចិត្ត​នឹង​ជណ្ដើរ​នេះ» ។ ស្ដេច​មាន​ព្រះ​បន្ទូល​សួរ​បុរស​ថា «របស់​អ្វី​ខ្លះ?» ។ បុរស​ក្រាប​ទូល​ថា «ខ្សែ​ចង​ឯង ឆ្នាំង​ឆ្អិន​ឯង និង​កែវ​ដើរ​លើ​ទឹក​បាន» ។ ស្ដេច​ទ្រង់​ជ្រាប ទ្រង់​ឲ្យ​បុរស​យក​ជណ្ដើរ​នោះ​មក​ថ្វាយ​ព្រះអង្គ ។ ទ្រង់​ឲ្យ​អាមាត្យ​យក​ទុក ហើយ​ទ្រង់​មាន​បន្ទូល​ថា «ប្រពន្ធ​ចៅ​ឯង​មាន​សហាយ ចៅ​ឯង​នៅ​នឹង​យើង​ចុះ» រួច​ទ្រង់​ក៏​ព្រះ​រាជ​ទាន​សំពត់​អាវ​ឲ្យ​បុរស​នោះ​ស្លៀក​ពាក់ ។ បុរស​នោះ ក៏​នៅ​គាល់​បម្រើ​ស្ដេច​ប្រមាណ ៣​ថ្ងៃ ។ ស្ដេច​ទ្រង់​ព្រះរាជ​ទាន​ព្រះភូសា​ឲ្យ​បុរស​នោះ ទ្រង់​ផ្ដាំ​ថា «ចូរ​ឯង​យក​សំពត់​ដែល​យើង​ឲ្យ​នេះ ទៅ​ផ្ទះ បើ​មាន​គេ​បបួល​ថា ឲ្យ​មក​មើល​របាំ ចូរ​ឯង​កុំ​មក ឯង​ឲ្យ​តែ​សំពត់​នេះ ទៅ​ប្រពន្ធ​ឯង​ស្លៀក​ពាក់​មក​មើល​របាំ​ចុះ» ។ បុរស​នោះ ទទួល​ព្រះ​រាជឱង្ការ​ហើយ ក៏​ថ្វាយ​បង្គំ​លា​វិល​ទៅ​ផ្ទះ​វិញ ។ ឯ​ប្រពន្ធ​ឃើញ​ប្ដី​បាន​សំពត់​ល្អ​ធ្វើ​ឫក​ជា​ស្រឡាញ់​ប្ដី​ណាស់ លុះ​ព្រឹក​ឡើង ស្ដេច​ឲ្យ​ប៉ាវ​គង​ថា «ឲ្យ​អស់​អាណា​ប្រជានុរាស្ត្រ​ទាំង​អស់​មើល​របាំ ត្បិត​ស្ដេច​ចាត់​ចែង​របាំ​ឲ្យ​អស់​រាស្ត្រ​មើល!» ។ អស់​អ្នក​ស្រុក ក៏​បបួល​គ្នា​ទៅ​មើល​ល្ខោន​ទ្រហឹង​អឺងកង ។ មេ​ប្រពន្ធ វា​បបួល​បុរស​នោះ​ថា «អ្នក​ទៅ​មើល​រាំ​នឹង​គេ​ឬ​ទេ?» ។ បុរស​ថា «នាង​ឯង​យក​សំពត់​នេះ​ស្លៀក​ទៅ​មើល​រាំ​នឹង​គេ​ចុះ បង​មិន​ទៅ​ទេ» ។ មេ​នោះ ឮ​ប្ដី​ឲ្យ​សំពត់​ល្អ​ទៅ​ស្លៀក​មើល​រាំ ក៏​នឹក​អរ ចង់​យក​ទៅ​ឲ្យ​សហាយ​វា​ស្លៀក ត្បិត​ប្ដី​មិន​ទៅ​មើល​ទេ ។ មេ​នោះ​បាន​សំពត់ ក៏​រលះ​រលាំង​ចុះ​ដើរ​ទៅ​ស្កាត់​រក​សហាយ ឃើញ​ហើយ ក៏​ឲ្យ​សំពត់​នោះ ទៅ​សហាយ​ស្លៀក រួច​បណ្ដើរ​គ្នា​ទៅ​ក្នុង​ព្រះរាជវាំង ចូល​ទៅ​មើល​ល្ខោន ឈរ​ទន្ទឹម​គ្នា ។ ស្ដេច​ទ្រង់​ឲ្យ​ទាហាន​ក្រុម​វាំង​ដើរ​ល្បាត​មើល បើ​ឃើញ​នរណា​ស្លៀក​សំពត់ ដែល​ទ្រង់​ព្រះ​រាជ​ទាន​ឲ្យ​ទៅ​បុរស​នោះ ទ្រង់​ឲ្យ​ហៅ​មក​ទាំង​ប្រុស​ទាំង​ស្រី ។ អស់​ពួក​ទាហាន​ក្រុម​វាំង ក៏​ហៅ​អា​នោះ​មេ​នោះ​មក​ថ្វាយ​ស្ដេច​ៗ​ទត​ឃើញ​មិន​មែន​បុរស ទើប​ទ្រង់​ឲ្យ​ទៅ​ហៅ​បុរស​នោះ​មក ទ្រង់​សួរ​ថា «ឯ​ណា ប្រពន្ធ​ចៅ​ឯង?» ។ បុរស​ក្រាប​ទូល​ថា «នាង​នេះ​ហើយ​ជា​ប្រពន្ធ​ទូល​ព្រះ​បង្គំ​ជា​ខ្ញុំ» ។ ស្ដេច​ទ្រង់​មាន​ព្រះ​បន្ទូល​ថា «ចុះ​ប្រុស​នេះ ចៅ​ឯង​ស្គាល់​ទេ?» ។ បុរស​ក្រាប​ទូល​ថា «មិន​ស្គាល់​ទេ​!» ។ ស្ដេច​ទ្រង់​ឲ្យ​យក​សំពត់​កញ្ចាស់​មក ឲ្យ​អា​សហាយ​នោះ​ផ្លាស់​សំពត់​ថ្មី​ចេញ​ហើយ​ទ្រង់​សួរ​ថា «សំពត់​នេះ ចៅ​ឯង​បាន​មក​ពី​ណា?» ។ អា​សហាយ​ភិត​ភ័យ ក៏​ក្រាប​ទូល​ថា «នាង​នេះ​ឲ្យ​ទូល​ព្រះ​បង្គំ​ជា​ខ្ញុំ​ស្លៀក» ។ ស្ដេច​ត្រាស់​សួរ​ថា «ឯង​លួច​ប្រពន្ធ​បុរស​នេះ​មែន​ទេ?»។ អា​សហាយ​ក្រាប​ទូល​ថា «ទូល​ព្រះ​បង្គំ​ជា​ខ្ញុំ​លួច​មែន» ។ ទ្រង់​សួរ​ថា «ឯង​លួច​របស់​ដែល​បុរស​នេះ គេ​កប់​ក្រោម​ជណ្ដើរ​មែន​ឬ​ទេ?» ។ អា​នោះ​ក្រាប​ទូល​ថា «មែន» ។ ស្ដេច​ទ្រង់​ឲ្យ​បណ្ដើរ​អា​នោះ​ទៅ​យក​របស់​ទាំង​នោះ​មក ទ្រង់​សួរ​បុរស​នោះ​ថា «របស់​នេះ ជា​របស់​ចៅ​ឯង​ហើយ​ឬ?» ។ បុរស​ក្រាប​ទូល​ថា «ហ្នឹង​ហើយ ណ្ហើយ! សូម​ទ្រង់​អភ័យ​ទោស​វា ឲ្យ​វា​យក​គ្នា​ជា​ប្ដី​ប្រពន្ធ​ចុះ ។ ស្ដេច​និង​នាហ្មឺន​កោត​ចិត្ត​បុរស​នោះ ក៏​ទ្រង់​លើក​លែង​ទោស​តាម​ពាក្យ​សុំ ។ បុរស​នោះ លើក​របស់​ទាំង​អស់​ថ្វាយ​ស្ដេច ដោយ​ក្រាប​ទូល​ថា «ខ្សែ​និង​ដំបង​នេះ បើ​មាន​នរណា​មក​ជា​បច្ចាមិត្ត សូម​ទ្រង់​ប្រើ​ខ្សែ​ឲ្យ​ចង​ដំបង​ឲ្យ​វាយ បច្ចាមិត្ត​នោះ​ស្លាប់​វិនាស​អស់​បាន ឯ​ឆ្នាំង​នេះ បើ​ទ្រង់​សព្វ​ព្រះ​រាជហឫទ័យ​នឹង​ព្រះ​ស្ងោយ​អ្វី គ្រាន់​តែ​ទ្រង់​ប្រាប់​ថា «ឆ្នាំង​ឆ្អិន​ឡើង!» ព្រះ​ស្ងោយ​នោះ​ក៏​ឆ្អិន​ដូច​ព្រះរាជ​ហឫទ័យ កែវ​ជ្រូក​នេះ​ទៀត​បើ​សព្វ​ព្រះ​រាជ​ហឫទ័យ​យាង​លើ​ទឹក ក៏​ទ្រង់​យាង​បាន» ។ ស្ដេច​នឹក​ក្នុង​ព្រះទ័យ​ថា ទ្រព្យ​ទាំង​នេះ​ជា​ទ្រព្យ​មាន​តម្លៃ​នឹង​រក​ទ្រព្យ​អ្វី ឲ្យ​ស្មើ​នឹង​តម្លៃ​របស់​បុរស​នោះ​គ្មាន ទុក​ជា​ខ្លួន​អញ​ក្ដី មហេសី​ក្ដី បុត្រី​ក្ដី ទាំង​ទ្រព្យ​ពេញ​នគរ​ក្ដី ក៏​ពុំ​ស្មើ​នឹង​របស់​បុរស​នោះ​ដែរ» ហើយ​ត្រង់​មាន​ព្រះ​បន្ទូល​ទៅ​នឹង​បុរស​ថា «អញ​គ្មាន​អ្វី​នឹង​តប​ថ្លៃ​ទ្រព្យ​ចៅ​ទេ មាន​តែ​បុត្រី​និង​រាជ​សម្បត្តិ អញ​លើក​ឲ្យ​ជា​តម្លៃ​ទ្រព្យ​ចៅ» ។ បុរស​ក្រាប​ទូល​ថា «សូម​ទ្រង់​ព្រះ​មេត្តា​ប្រោស! ទូល​ព្រះ​បង្គំ​ជា​ខ្ញុំ ជា​មនុស្ស​កម្សត់ ពុំ​ប្រាថ្នា​រាជ​សម្បត្តិ​និង​ព្រះ​រាជបុត្រី​ល្អ​ធូលី​ព្រះ​បាទ​ទេ បើ​ទ្រង់​ព្រះ​មេត្តា​ប្រោស សូម​ព្រះ​រាជ​ទាន​តែ​កាំ​បិត​បន្ទោះ​១​ចុះ» ។ ស្ដេច​ទ្រង់​ជ្រាប​ដូច្នោះ ទ្រង់​មាន​ព្រះ​បន្ទូល​ឲ្យ​ជាង​យក​ដែក​១០​ហាប ទៅ​សិត​ធ្វើ​កាំបិត​បន្ទោះ​១ ។ កាំ​បិត​បន្ទោះ​នោះ យក​ក្ដារ​ដាក់​ត្រួត ៧​ជាន់​គ្រាន់​តែ​អូស​កាត់​ក៏​ដាច់​មិន​ដឹង​ខ្លួន ទ្រង់​ឲ្យ​ធ្វើ​ស្រោម​ដាក់​ហើយ ទ្រង់​ព្រះ​រាជ​ទាន​ទៅ​បុរស​នោះ ។ ដោយ​ហេតុ​ស្ដេច​ព្រះ​រាជ​ទាន​ព្រះ​រាជ​បុត្រី​និង​រាជ​សម្បត្តិ បុរស​នោះ​មិន​យក ទៅ​យក​ឯ​កាំបិត​បន្ទោះ​ដង​មួយ បាន​ជា​អ្នក​ស្រុក​គេ​សន្មត​ហៅ​ថា «ចៅ​កាំបិត​បន្ទោះ​ដង​មួយ» តាម​ហេតុ​នោះ ។ ចៅ​កាំបិត​បន្ទោះ​នោះ​ដើរ​ទៅ​ដល់​នគរ​មួយ​ទៀត ក៏​ទៅ​សុំ​សម្នាក់​នៅ​ផ្ទះ​មហាសេដ្ឋី​១ ។ សេដ្ឋី​នោះ មាន​កូន​ស្រី​១ គ្មាន​កូន​ប្រុស កាល​បើ​ឃើញ​ចៅ​កាំបិត​បន្ទោះ​ដង​មួយ​មក​សុំ​សម្នាក់​ដូច្នោះ ក៏​មាន​ចិត្ត​អាណិត​ស្រឡាញ់ ឲ្យ​នៅ​ធ្វើ​ជា​កូន ។ ចៅ​កាំបិត​បន្ទោះ​ដង​មួយ តាំង​ពី​បាន​មហា​សេដ្ឋី​ធ្វើ​ឪពុក​ថ្ងៃ​ណា ក៏​ថែ​ទាំ​រក្សា​ទ្រព្យ​របស់ ដាស់​តឿន​ខ្ញុំ​កំដរ​ឲ្យ​ធ្វើ​ការ​រក​ស៊ី មិន​ឲ្យ​មហា​សេដ្ឋី​ព្រួយ​ចិត្ត​ឡើយ ។ មហាសេដ្ឋី​ក៏​មាន​ចិត្ត​អាណិត​ស្រឡាញ់​ចៅ​កាំបិត​បន្ទោះ​ដង​មួយ​លើស​កូន​បង្កើត ។ ជួន​ជា​ពេល​នោះ ស្ដេច​ទ្រង់​ចង់​ពិសោធ​រក​នា​ហ្មឺន​មាន​ប្រាជ្ញា ចេះ​រក្សា​ទឹក​ដី​ជួស​ទ្រង់​បាន ទ្រង់​ក៏​ឲ្យ​រៀប​ទី​ព្រះ​ទែន​ក្រាល​ពូក​ព្រែ​ព្រំ ដាក់​ចំណី​អាហារ បើ​មន្ត្រី​ណា​ត្រូវ​វេន​ចាំ​វាំង ឲ្យ​ស៊ី​ដេក​រៀង​ទៅ ។ អស់​នាហ្មឺន ក៏​ទៅ​បរិភោគ​ចំណី​នោះ ហើយ​ដេក​នៅ​ទី​ព្រះ​ទែន​នោះ ។ ស្ដេច​ទ្រង់​លប​ចេញ​មក​ទត​ឃើញ​ដេក​ពុំ​ភ្ញាក់ ក៏​ទ្រង់​ឲ្យ​ដាស់​ឡើង​ចាប់​យក​ទៅ​កាប់​ចោល ។ តែ​ត្រូវ​នាហ្មឺន​ណា​ដេក​វេន នាហ្មឺន​នោះ​ស្លាប់ ។ ដល់​វេន​សេដ្ឋី សេដ្ឋី​ក៏​ឲ្យ​ប្រពន្ធ​រៀប​ចំ​ធ្វើ​បុណ្យ​ខ្លួន​ដោយ​នឹក​ថា តែ​ទៅ​ដេក​វេន​ហើយ មិន​ដែល​នរណា​រស់​មួយ​ទេ ។ អស់​ប្រពន្ធ​កូន បង​ប្អូន ញាតិ​សន្តាន ខ្ញុំ​កំដរ យំ​ទ្រហឹង​អឺងកង ។ សេដ្ឋី​ដេក​សន្ធឹក​សន្ធៃ អាហារ​ចំណី​ក៏​ពុំ​បរិភោគ ។ ចៅ​កាំបិត​បន្ទោះ​ដង​មួយ ឮ​គេ​យំ​រាល់​គ្នា ក៏​ទៅ​សួរ​មហាសេដ្ឋី​ជា​ឪពុក​ថា «លោក​ឪពុក! ហេតុ​អ្វី​បាន​ជា​គេ​យំ​ទ្រហឹង​អឺងកង ហើយ​លោក​ឪពុក​សម្រាន្ត​សន្ធឹក​សន្ធៃ អាហារ​ចំណី​ក៏​មិន​ពិសា​ដូច្នេះ តើ​មាន​ការណ៍​អ្វី? សូម​លោក​ឪពុក​ប្រាប់​ខ្ញុំ​ឲ្យ​បាន​ដឹង​ផង!»។ មហាសេដ្ឋី​ឮ​ចៅ​កាំបិតបន្ទោះ​ដង​មួយ​សួរ​ដូច្នោះ ក៏​ប្រាប់​កូន​ថា «ឱ​កូន​អើយ! ឪពុក​បាន​អ្នក​មក​ធ្វើ​កូន​ថ្ងៃ​ណា ឪពុក​គ្មាន​ទាស់​ចិត្ត​ទេ ឪពុក​នឹក​ថា​នឹង​បាន​នៅ​រក្សា​អ្នក នឹង​ទំនុក​បម្រុង​អ្នក​ឲ្យ​ស្នង​ឪពុក ឥឡូវ​ឪពុក​ស្លាប់​ល្ងាច​នេះ​ហើយ ត្បិត​ស្ដេច​ឲ្យ​ទៅ​ដេក​ចាំ​វាំង តែ​នាហ្មឺន​ណា​ទៅ​ដេក មុខ​ជា​ស្លាប់​ពុំ​ខាន​ឡើយ បើ​អត់​ពី​ឪពុក​ទៅ កូន​នៅ​ត្រូវ​អ្នក​រក្សា​ម្ដាយ​និង​ប្អូន​ស្រី​ផង!» ។ ឯ​ចៅ​កាំបិត​បន្ទោះ​ដង​មួយ ឮ​ឪពុក​និយាយ​ប្រាប់​ដូច្នោះ ក៏​ជម្រាប​ឪពុក​ថា «សូម​លោក​ឪពុក​ក្រោក​ឡើង​ពិសា​ក្រយា​ចុះ! ការ​ដេក​ចាំ​វាំង លោក​ឪពុក​កុំ​ថប់ ទុក​ងារ​ឲ្យ​ខ្ញុំ ខ្ញុំ​សុំ​ទៅ​ដេក​ស្លាប់​ជួស​លោក​ឪពុក» ។ មហាសេដ្ឋី​ថា «ណ្ហើយ​កូន! ខ្លួន​អ្នក​នៅ​ក្មេង ខ្លួន​ឪពុក​ចាស់​ហើយ ក៏​ល្មម​ស្លាប់​ដែរ»។ ចៅ​កាំបិត​បន្ទោះ​ដង​មួយ​ជម្រាប​មហា​សេដ្ឋី​ជា​ឪពុក​ថា «ការ​ទៅ​ដេក​ចាំ​វាំង​នេះ បើ​នរណា​ទៅ​ដេក​មិន​ដឹង​កល ក៏​ស្លាប់ បើ​ដឹង​កល មិន​ស្លាប់​ទេ ឯ​នាហ្មឺន​ទាំង​អស់​ដែល​ស្លាប់​នោះ សុទ្ធ​តែ​គ្មាន​ដឹង​កល​ទេ មាន​តែ​ខ្ញុំ​ទើប​ដឹង​កល​ស្ដេច» ។ មហា​សេដ្ឋី​ឮ​ចៅ​កាំបិត​បន្ទោះ​និយាយ​ដូច្នោះ ក៏​ក្រោក​ឡើង​បរិភោគ​បាយ​ងូត​ទឹក លុះ​ដល់​ល្ងាច ចៅ​កាំបិត​បន្ទោះ​ដង​មួយ​ក៏​កាន់​កាំបិត​បន្ទោះ​ចុះ​ដើរ​ទៅ លុះ​ដល់​វាំង អស់​ពួក​ព្រះ​ក្រាល​ប្រគល់​របស់ ដែល​រៀប​បម្រុង​នោះ​ឲ្យ​ចៅ​កាំបិត​បន្ទោះ​ដង​មួយៗ នឹក​ថា «ឱ! ស្ដេច​នេះ ទ្រង់​សព្វ​ព្រះ​ទ័យ​រើស​រក​នាហ្មឺន​ណា​មាន​គំនិត​ល្អ អាច​រក្សា​ទឹក​ដី​បាន បាន​ជា​ទ្រង់​ពិសោធ​យ៉ាង​នេះ» ។ ចៅ​កាំបិត​បន្ទោះ​ដង​មួយ ពុំ​ដេក​សោះ​ថយ​ទៅ​អង្គុយ​ចម្ងាយ​ពីរ​ព្យាម​ពី​ទី​នោះ ។ លុះ​អធ្រាត្រ​ស្ងាត់ ស្ដេច​ក្លែង​ព្រះ​អង្គ​ចេញ​មក ។ ចៅ​កាំបិត​បន្ទោះ​ឃើញ​ស្គាល់​ជា​ស្ដេច ក៏​សម្ងំ​ពួន​បំបាំង​នៅ​សសរ ។ ស្ដេច​យាង​មក​ដល់ ទ្រង់​ទត​ឃើញ​ចំណី​នៅ​ដដែល ក៏​ត្រង់​ព្រះ​សណ្ឋិត​ក្បែរ​សសរ ។ ចៅ​កាំបិត​បន្ទោះ​ដង​មួយ​ស្រែក​ថា «ពះ! កាប់​អា​ចោរ​មក​ពី​ណា មក​គិត​លួច​ទ្រព្យ​របស់​ស្ដេច» ។ ស្ដេច​ភ្ញាក់​ហើយ​ទ្រង់​រត់​ទៅ ។ ចៅ​កាំបិត​បន្ទោះ ក៏​ស្ទុះ​រត់​ចេញ​បណ្ដោយ ។ ស្ដេច​ទ្រង់​គេច​នឹង​សសរ​ចុះ​ព្រះ​រាជ​រោង ។ ចៅ​កាំបិត​បន្ទោះ​ធ្វើ​ជា​កាប់​ផុត​ៗ មិន​ឲ្យ​ត្រូវ ឲ្យ​ត្រូវ​តែ​សសរ​ចុង​ព្រះ​រាជ​រោង ។ ស្ដេច​ទ្រង់​គេច​ពី​សសរ​មួយ​ទៅ​សសរ​មួយ គ្រប់​តែ​សសរ ។ ចៅ​កាំបិត​បន្ទោះ កាប់​បង្ខុស​ពី​ស្ដេច ឲ្យ​ត្រូវ​សសរ គ្រប់​តែ​សសរ​ចុង​ព្រះរាជ​រោង ដោយ​មិន​ដឹង​ថា​ដាច់​ឡើយ ។ ទាល់​តែ​ស្ដេច​ស្រែក​ថា «អញ​ទេ​ៗ! អញ​ជា​ស្ដេច​ទេ!» ទើប​ចៅ​កាំ​បិត​បន្ទោះ​ដង​មួយ​លែង​ដេញ ។ ស្ដេច​ក៏​ចូល​ទៅ​ក្នុង​ព្រះរាជ​ដំណាក់ ។ ចៅ​កាំ​បិតបន្ទោះ ក៏​វិល​មក​កន្លែង​ដដែល ។ លុះ​ព្រឹក​ឡើង ចៅ​កាំបិត​បន្ទោះ​ទៅ​ដល់​ផ្ទះ មាន​ខ្យល់​បក់​មក​ឯ​ក្រោយ ក៏​រលំ​ចុង​ព្រះ​រាជ​រោង​ទាំង​អស់ ។ ស្ដេច​ទ្រង់​ឲ្យ​សួរ​ថា «វេន​នរណា​ដេក​ចាំ​វាំង​យប់​មិញ?» ។ អាមាត្យ​ក្រាប​ទូល​ថា «ត្រូវ​វេន​មហាសេដ្ឋី» ។ ស្ដេច​ទ្រង់​ឲ្យ​អមាត្យ​ទៅ​សួរ​មហា​សេដ្ឋី​ថា «លោក! អ្នក​ណា​ដេក​ចាំ​វាំង​យប់​មិញ?» ។ មហា​សេដ្ឋី​ប្រាប់​ថា «កូន​ខ្ញុំ!» ។ អមាត្យ​ថា «ឥឡូវ សត្រូវ​កាប់​ចុង​ព្រះរាជ​រោង​រលំ​អស់ បាន​ជា​ស្ដេច​ទ្រង់​ឲ្យ​ហៅ​លោក​ទៅ» ។ មហា​សេដ្ឋី​ឮ​អាមាត្យ​ប្រាប់​ដូច្នោះ ក៏​ភិត​ភ័យ​នឹក​ថា «ឱ​កូន​អើយ! សុំ​ខ្លួន​ទៅ​ដេក​ចាំ​វាំង​ជួស​ឪពុក នឹក​ថា​ឲ្យ​បាន​សេចក្ដី​សុខ ឥឡូវ​ម្ដេច​ក៏​ឲ្យ​សត្រូវ​ចូល​កាប់​ចុង​ព្រះ​រាជ​រោង​បាន?» ។ មហាសេដ្ឋី​ក៏​បារម្ភ​ខ្លួន​ក្រែង​ស្លាប់ ។ លុះ​ដើរ​ទៅ​ដល់​ទី​ចុង​ព្រះ​រាជ​រោង ឃើញ​ចុង​ព្រះរាជ​រោង​រលំ​អស់ ក៏​រឹត​តែ​ភ័យ​ជា​ថ្មី​ទៀត ។ អាមាត្យ​នាំ​មហា​សេដ្ឋី​ទៅ​ដល់ ស្ដេច​ទ្រង់​សួរ​ថា «មហាសេដ្ឋី! ត្រូវ​វេន​អ្នក​ឬ អ្នក​ណា​យប់​មិញ?» ។ មហាសេដ្ឋី​ក្រាប​ទូល​ថា «ត្រូវ​វេន​ទូល​ព្រះ​បង្គំ​ជា​ខ្ញុំ!» ។ ស្ដេច​មាន​ព្រះ​បន្ទូល​ថា «នរណា​ដេក​ចាំ​វាំង?» ។ សេដ្ឋី​ទូល​ថា កូន​ទូល​ព្រះ​បង្គំ​ជា​ខ្ញុំ ទទួល​ព្រះ​រាជ​ទាន​ដំណេក​ចាំ​វាំង» ។ ទ្រង់​មាន​ព្រះ​បន្ទូល​ថា «មហា​សេដ្ឋី! អ្នក​មាន​កូន​ប្រុស​ពី​កាល​ណា? ក្រែង​អ្នក​មាន​តែ​កូន​ស្រី​ទេ​ឬ?» ។ មហាសេដ្ឋី​ក្រាប​ទូល​ថា «សូម​ទ្រង់​ព្រះ​មេត្តា​ប្រោស! កូន​របស់​ទូល​ព្រះ​បង្គំ​ជា​ខ្ញុំ​នេះ កំព្រា មិន​ដឹង​ជា​មក​ពី​ណា ទូល​ព្រះ​បង្គំ​ជា​ខ្ញុំ​ឃើញ​កំព្រា ក៏​សុំ​ជា​កូន ត្បិត​គ្មាន​កូន​ប្រុស» ។ ស្ដេច​មាន​ព្រះ​បន្ទូល​ថា «បើ​ដូច្នោះ ឲ្យ​ទៅ​ហៅ​មក» ។ អាមាត្យ ក៏​រត់​តៅ​ហៅ​ចៅ​កាំបិត​បន្ទោះ​ដង​មួយ ។ មហាសេដ្ឋី​រឹត​តែ​ភ័យ នឹក​ថា «ឱ​កូន​អើយ! សម​ស្លាប់​ជា​មួយ​ឪពុក​ថ្ងៃ​នេះ ជា​ប្រាកដ​ពុំ​លែង» ។ អាមាត្យ​ដែល​ទៅ​ហៅ​ចៅ​កាំបិត​បន្ទោះ លុះ​ទៅ​ដល់​ប្រាប់​ប្រពន្ធ​មហាសេដ្ឋី​ថា «អ្នក​ស្រី! ស្ដេច​ទ្រង់​ឲ្យ​ហៅ​កូន​ប្រុស​អ្នក ។ នាង​ជា​ប្រពន្ធ​មហាសេដ្ឋី​ថា «ឱ​អ្នក​អមាត្យ​អើយ! ឥឡូវ​វា​ដេក​ទៅ​ហើយ ព្រោះ​យប់​មិញ​ទៅ​ដេក​ចាំ​វាំង​អត់​ងងុយ​ទាល់​ព្រឹក» ។ អាមាត្យ​ថា «ទេ​អ្នក! បើ​ទុក​ជា​អត់​ងងុយ​យ៉ាង​ណា ក៏​ដាស់​ឡើង​ត្បិត​ស្ដេច​ទ្រង់​ហៅ​ប្រញាប់» ។ ប្រពន្ធ​មហាសេដ្ឋី​ប្រណី​កូន​មិន​ហ៊ាន​ដាស់ បញ្ជូន​កូន​ស្រី​ឲ្យ​ទៅ​ដាស់​ថា «នាង​ឯង​ទៅ​ដាស់​បង​ឡើង» ។ ឯ​នាង​កូន​ស្រី​ប្រកែក​ថា «ទេ​ម៉ែ! ខ្ញុំ​មិន​ហ៊ាន​ទៅ​ដាស់​ទេ ព្រោះ​គាត់​ទើប​នឹង​សម្រាន្ត​អំបាញ់មិញ» ។ ចៅ​កាំបិត​បន្ទោះ​ឮ​គេ​មាត់ ក៏​រឭក​ឡើង​ចេញ​ទៅ​ក្រៅ ។ ម្ដាយ​ឃើញ​កូន​រឭក​ ប្រាប់​កូន​ថា «កូន! ស្ដេច​ទ្រង់​ហៅ​កូន​ទៅ ឥឡូវ​រាជ​បម្រើ​គេ​អង្គុយ​តែ​ចាំ» ។ ចៅ​កាំ​បិត​បន្ទោះ ក៏​លុប​មុខ សិត​សក់ ឆ្លុះ​កញ្ចក់ ស្លៀក​សំពត់ ចុះ​ទៅ​ជា​មួយ​អាមាត្យ ទៅ​ដល់​ស្ដេច​មាន​ព្រះ​បន្ទូល​សួរ​ថា «ហ្នឹង​ហើយ​ឬ​កូន​អ្នក​ឯង​មហាសេដ្ឋី?» ។ មហា​សេដ្ឋី​ទូល​ថា «សូម​ទ្រង់​ព្រះ​មេត្តា​ប្រោស! ហ្នឹង​ហើយ​កូន​ទូល​ព្រះ​បង្គំ​ជា​ខ្ញុំ» ។ ស្ដេច​ទ្រង់​សួរ​ថា «នរណា ដេក​ចាំ​វាំង​យប់​មិញ?» ។ ចៅ​កាំ​បិត​បន្ទោះ​ដង​មួយ ក្រាប​បង្គំ​ទូល​ថា «ទូល​ព្រះ​បង្គំ​ជា​ខ្ញុំ​ទទួល​ព្រះ​រាជ​មាន​ដំណេក​យប់​មិញ» ។ ស្ដេច​ទ្រង់​ព្រះ​សណ្ដាប់​ហើយ ទ្រង់​មាន​ព្រះ​បន្ទូល​ទៅ​នឹង​មហា​សេដ្ឋី​ថា «មហាសេដ្ឋី! ការ​ដែល​ដាច់​រលំ​ព្រះ​រាជ​រោង​អញ​អស់​នេះ អញ​ពុំ​មាន​ចិត្ត​ខឹង​ទេ ធ្វើ​ឡើង​ជា​ថ្មី​ទៀត​បាន តែ​រើស​រក​មនុស្ស​ដូច​កូន​អ្នក​នេះ​មិន​បាន​ទេ នេះ​ហើយ ទើប​គេ​ហៅ​មនុស្ស​ពេញ​លក្ខណៈ» ហើយ​ទ្រង់​សួរ​ថា «ចៅ​ឯង​ឈ្មោះ​អ្វី?»។ ចៅ​កាំបិត​បន្ទោះ​ដង​មួយ​ក្រាប​ទូល​ថា «ទូល​ព្រះ​បង្គំ​ជា​ខ្ញុំ​ឈ្មោះ ចៅ​កាំបិត​បន្ទោះ​ដង​មួយ»។ ស្ដេច​មាន​ព្រះ​បន្ទូល​ថា «ចៅ​កាំបិត​បន្ទោះ! យប់​មិញ ដែល​ឯង​ដេញ​កាប់​អញ​នោះ តើ​កាប់​នឹង​អ្វី?» ។ ចៅ​កាំបិត​បន្ទោះ​ដង​មួយ​ក្រាប​ទូល​ថា «ទូល​ព្រះ​បង្គំ​កាប់​នឹង​កាំបិត​បន្ទោះ​ដង​មួយ» ។ ទ្រង់​មាន​ព្រះ​បន្ទូល​ថា «ចៅ​ឯង​យក​កាំបិត​បន្ទោះ​នោះ​មក​មើល! បើ​ថា​ឯង​កាប់​នឹង​កាំបិត​បន្ទោះ​នោះ​មែន» ។ ចៅ​កាំបិត​បន្ទោះ​ដង​មួយ​ទូល​ថា «សូម​ទ្រង់​ព្រះ​មេត្តា​ប្រោស! បើ​ទ្រង់​ចង់​ជ្រាប​ថា កាំបិត​បន្ទោះ​នេះ​មុត​ឬ​មិន​មុត ទ្រង់​ឲ្យ​យក​ក្ដារ​មក​ដាក់​តម្រួត​គ្នា ៧ ជាន់ ទូល​ព្រះ​បង្គំ​គ្រាន់​តែ​អូស​ថ្វាយ​ទត» ។ ស្ដេច​ពុំ​ជឿ ទ្រង់​បង្គាប់​អាមាត្យ​ឲ្យ​យក​ក្ដារ​មក​ដាក់​ត្រួត​គ្នា ៧​ជាន់ ហើយ​ទ្រង់​ឲ្យ​ចៅ​កាំបិត​បន្ទោះ​ដង​មួយ​យក​កាំបិត​បន្ទោះ​ទៅ​អូស ដើម្បី​ទ្រង់​ទត ។ ចៅ​កាំ​បិត​បន្ទោះ​ដង​មួយ ក៏​យក​កាំបិត​បន្ទោះ​ទៅ​អូស​កាត់​ទទឹង រួច​ស្ដេច​ទ្រង់​សួរ​ថា «ដាច់​ហើយ​ឬ​នៅ?» ។ ចៅ​កាំបិត​បន្ទោះ​ដង​មួយ ក្រាប​ទូល​ថា «ដាច់​ហើយ» ។ ស្ដេច​មាន​ព្រះ​បន្ទូល​ថា «បើ​ដាច់​ហើយ ម្ដេច​ក៏​គ្មាន​ស្នាម?» ។ ចៅ​កាំបិត​បន្ទោះ​ដង​មួយ ក្រាប​ទូល​ទៀត​ថា «សូម​ទ្រង់​ព្រះ​មេត្តា​ប្រោស! បើ​ទ្រង់​ពុំ​ជឿ ឲ្យ​មនុស្ស​ទាញ​ចុង​ទាញ​ដើម​មើល ទើប​ទ្រង់​ជ្រាប​ថា​ដាច់​ឬ​មិន​ដាច់» ។ ស្ដេច​ឮ​ចៅ​កាំបិត​បន្ទោះ​ដង​មួយ​ក្រាប​ទូល​ដូច្នោះ​ទ្រង់​ឲ្យ​អាមាត្យ​ចាប់​ទាញ​ចុង​ដើម ឃើញ​ដាច់​ចេញ​ពី​គ្នា​ដូច​គេ​កាត់ ។ កាល​ទ្រង់​ទត​ឃើញ​ក្ដារ​ដាច់​ចេញ​ពី​គ្នា​ដូច្នោះ ទើប​ទ្រង់​ភ័យ​ជា​ក្រោយ ដោយ​ទ្រង់​នឹក​ក្នុង​ព្រះទ័យ​ថា «យប់មិញ បើ​ប្រសិន​ជា​ចៅ​កាំបិត​បន្ទោះ​ដង​មួយ វា​កាប់​ត្រូវ​អញ សម​អញ​ស្លាប់​បង​អសារ គ្មាន​នរណា​សម​សោះ នេះ​ហេតុ​តែ​បុណ្យ​អញ​មាន បាន​ជា​មិន​ស្លាប់! ។ ព្រះ​មហាក្សត្រ ទ្រង់​ទត​យល់​ដូច្នោះ​ហើយ ទ្រង់​មាន​ព្រះ​បន្ទូល​ប្រាប់​មហា​សេដ្ឋី​ថា «កូន​អ្នក​នេះ ទើប​ពេញ​ជា​មនុស្ស​ចេះ​រក្សា​ទឹក​ដី​មែន អាច​ធ្វើ​ជា​មន្ត្រី​រក្សា​ស្ដេច​បាន មន្ត្រី​អញ​ទាំង​អស់ ដែល​ស្លាប់​ទៅ​នោះ គ្មាន​នរណា​មួយ​ចេះ​ដឹង​ខុស​ត្រូវ រក្សា​ទឹក​ដី​រក្សា​ស្ដេច​បាន​ទេ ទី​កន្លែង​អញ វា​ហាន​ដេក ចំណី​អញ​វា​ហ៊ាន​ស៊ី បើ​ចំណី​និង​ដំណេក​អញ វា​ហ៊ាន​ធ្វើ​យ៉ាង​នេះ​ទៅ​ហើយ បើ​ប្រសិន​អញ​មិន​នៅ មើល​ទៅ​ចិត្ត​នាហ្មឺន ដែល​អញ​សម្លាប់​នេះ ប្រហែល​ជា​វា​ហ៊ាន​ឡើង​ដេក​នឹង​ប្រពន្ធ​កូន​អញ មិន​លែង​ឡើយ» ហើយ​ទ្រង់​បង្គាប់​មហា​សេដ្ឋី​ថា «មហា​សេដ្ឋី! កូន​ស្រី​របស់​អ្នក​ត្រូវ​អ្នក​រៀប​ផ្សំ​ផ្គុំ​ ឲ្យ​ជា​ប្រពន្ធ​ចៅ​កាំបិត​បន្ទោះ​ដង​មួយ​ទៅ ។ ឯ​មហាសេដ្ឋី និង​ចៅ​កាំបិត​បន្ទោះ​ដង​មួយ ក៏​ថ្វាយ​បង្គំ​លា​ស្ដេច​វិញ​មក​ផ្ទះ​វិញ ។ មហាសេដ្ឋី ឲ្យ​រៀប​ធ្វើ​រោង​ផ្កា​ស្លា ដើម្បី​រៀប​ការ​កូន​ស្រី ផ្សំ​ផ្គុំ​នឹង​ចៅ​កាំបិត​បន្ទោះ​ដង​មួយ​នោះ ហើយ​មហាសេដ្ឋី​អញ្ជើញ​អស់​អ្នក​មុខ​អ្នក​ការ ឧកញ៉ា ពញា​ព្រះ ជំទាវ ខុនណាង ញាតិ​សាច់​ជិត​ខាង​មក​ពិសា​ការ ។ ដល់​បាន​ឫក្ស​ពារ​ពេលា​ល្អ ក៏​រៀប​ពិធី​មង្គល​ការ​ចង​ដៃ​ឲ្យ​ពរជ័យ​សួស្ដី ផ្សំ​ចៅ​កាំបិត​បន្ទោះ​ដង​មួយ​នឹង​កូន​ស្រី ជា​ប្ដី​ប្រពន្ធ​ស្រេច​បរិបូណ៌ ជា​សុខ​សប្បាយ​ទៅ ។ ឯ​ចៅ​កាំបិត​បន្ទោះ លុះ​មាន​ប្រពន្ធ​កាល​ណា ពុំ​មាន​ខ្ជិល​ច្រអូស​ឡើយ តែង​ទៅ​គាល់​ស្ដេច​តែ​សព្វ​ថ្ងៃ​រៀង​ទៅ ។ លុះ​ព្រះ​រាជា​កាន់​តែ​ចាស់​ជរា ទ្រង់​នឹក​ក្នុង​ព្រះ​ចិន្ដា​ថា «អញ​ចាស់​ជរា​ហើយ នឹង​រក​បុត្រា​គ្មាន មាន​តែ​បុត្រី​អំណើះ​ពី​អញ​ទៅ នគរ​អញ​នឹង​សូន្យ ព្រោះ​គ្មាន​កូន​ណា​នឹង​សោយ​រាជ្យ​ស្នង​អញ​នេះ​បាន ឥឡូវ​ឃើញ​តែ​ចៅ​កាំ​បិត​បន្ទោះ​នេះ វា​មាន​ចំណេះ​ប្រាជ្ញា​កិរិយា​មារយាទ​ល្អ​ណាស់ ដូច្នេះ គួរ​អញ​ផ្សំ​ផ្គុំ​បុត្រី​អញ​ឲ្យ​ទៅ​វា ឲ្យ​វា​សោយ​រាជ្យ​ស្នង​អញ រក្សា​អស់​អាណា​ប្រជានុរាស្ត្រ​ចុះ» ។ ស្ដេច​ទ្រង់​ព្រះ​តម្រិះ​ក្នុង​ព្រះ​ចិន្ដា​តែ​ប៉ុណ្ណោះ ក៏​ទ្រង់​ព្រះ​បញ្ជា​ឲ្យ​សង់​រោង​មង្គល​អាពាហ៍ពិពាហ៍ ទ្រង់​ឲ្យ​ហោរ​គន់​គូរ​រក​ឫក្ស​ពេលា​ល្អ​ហើយ ទ្រង់​ឲ្យ​មហាសេដ្ឋី​ចៅ​កាំបិត​បន្ទោះ​ដង​មួយ​ទៅ​ថ្វាយ​ព្រះ​អង្គ​ៗ ទ្រង់​អភិសេក​ឲ្យ​សោយ​រាជ​សម្បត្តិ​ជា​ស្ដេច រក្សា​អស់​អាណា​ប្រជានុរាស្ត្រ​ជា​សុខ​សប្បាយ​ត​ទៅ ។ ឯ​នាង​ជា​កូន​ស្រី​មហាសេដ្ឋី ក៏​ទ្រង់​ឲ្យ​យក​មក​នៅ​ជា​មួយ​គ្នា ។ ស្ដេច​កាំបិត​បន្ទោះ ទ្រង់​ឲ្យ​មហា​សេដ្ឋី​ធ្វើ​ជា​អគ្គមហាសេនា សម្រាប់​ធ្វើ​រាជការ​រក្សា​ព្រះ​នគរ​ស្នង​ព្រះ​អង្គ, ក្រោយ​មក​ព្រះ​មហា​ក្សត្រ​ជា​ព្រះ​វរបិតា ទ្រង់​ចាស់​ជរា ទ្រង់​ព្រះ​ទិវង្គត​ទៅ ។ ស្ដេច​កាំ​បិត​បន្ទោះ​ឲ្យ​ធ្វើ​សាលា សង់​មេរុ​ប្រាសាទ បូជា​ព្រះ​បិតា​មាតា ធ្វើ​បុណ្យ​ឆ្លង ហើយ​ធ្វើ​ព្រះ​ចេតិយ​បញ្ចុះ​ព្រះ​ធាតុ​ទាំង​ពីរ​ព្រះ​អង្គ ។ ស្ដេច​កាំបិត​បន្ទោះ​ក៏​គង់​នៅ​ជា​សុខ ឥត​ទុក្ខ​សោក​រោគា​បៀតបៀន​ឡើយ ហើយ​ទ្រង់​នឹង​ចង់​ទៅ​ថ្វាយ​បង្គំ​ស្ដេច ដែល​ទ្រង់​ឲ្យ​ធ្វើ​កាំបិត​បន្ទោះ​ព្រះ​រាជទាន​មក​កាល ដែល​ជា​បុរស​នៅ​ឡើយ រួច​ទ្រង់​ឲ្យ​ឲ្យ​មន្ត្រី​រៀប​កេណ្ឌ​ពល​ថ្មើរ​ជើង រៀប​ព្រះ​ទីន័ង​គជេន្ទ្រ ព្រះ​ទីន័ង​អស្សពាហ៍​រួច​ហើយ ទ្រង់​ផ្ដាំ​អគ្គមហាសេនា ឲ្យ​ថែរក្សា​ព្រះរាជវាំង មើល​ព្រះ​អគ្គមហេសី​ទាំង​ពីរ ហើយ​ស្ដេច​យាង​ឡើង​ព្រះ​ទីន័ង​គជេន្ទ្រ បរ​ចេញ​ទៅ ៣​ខែ ទើប​ដល់ ។ លុះ​ស្ដេច​យាង​ដល់​ហើយ ក៏​ទ្រង់​ឲ្យ​អមាត្យ​ចូល​ទៅ​ទូល​ថា «ត្បិត​ស្ដេច​កាំបិត​បន្ទោះ​ដង​មួយ ដែល​កាល​ពី​ដើម​បាន​ថ្វាយ​ខ្សែ​ចង ដំបង​វាយ​ឯង ឆ្នាំង​ឆ្អិន​ឯង និង​កែវ​ជ្រូក​ដើរ​លើ​ទឹក ហើយ​ទ្រង់​ឲ្យ​ធ្វើ​កាំបិត​បន្ទោះ​ដង​មួយ​ព្រះរាជទាន​ទៅ ឥឡូវ​បាន​សោយរាជ្យ​ជា​ស្ដេច ចូល​មក​ថ្វាយ​បង្គំ​ព្រះអង្គ» ។ អមាត្យ​ទទួល​ព្រះ​បណ្ដាំ ក៏​ថ្វាយ​បង្គំ​ទូល​ស្ដេច​នោះ​តាម​ព្រះរាជ​បញ្ជា ។ ស្ដេច​នោះ​ទ្រង់​ជ្រាប ក៏​ទ្រង់​ឲ្យ​រៀប​ទទួល​យ៉ាង​មហោឡារិក ។ អមាត្យ​វិល​ទៅ​ទូល​ស្ដេច​កាំបិត​បន្ទោះ​វិញ​ថា «ស្ដេច​ម្ចាស់​នគរ​សុំ​ព្រះអង្គ​ស្ដេច​យាង​ចូល​ទៅ​ជា​ឆាប់ ត្បិត​ទ្រង់​រឭក​ណាស់» ។ ឯ​ស្ដេច​កាំបិត​បន្ទោះ ក៏​ទ្រង់​ឲ្យ​ពួក​រេហ៍ពល​យោធា​ដង្ហែ​ព្រះ​អង្គ​យាង​ចូល​ទៅ ។ ស្ដេច​ម្ចាស់​នគរ​ទត​ទៅ​ស្ដេច​កាំបិត​បន្ទោះ ឃើញ​ប្លែក​ណាស់ ស្ទើរ​ពុំ​ស្គាល់ ក៏​ទ្រង់​ចុះ​ចុង​ព្រះរាជរោង មក​ទទួល​ចាប់​ព្រះហស្ត​នាំ​ឡើង​ទៅ ហើយ​ទ្រង់​រៀប​ជប់​លៀង​អស់​ពួក​ពល​នាហ្មឺន​សព្វ​មុខ​មន្ត្រី ឲ្យ​ស៊ី​ផឹក​សប្បាយ ហើយ​ស្ដេច​ម្ចាស់​នគរ​ទ្រង់​គិត​ក្នុង​ព្រះទ័យ​ថា «ខ្លួន​អញ​ចាស់​ហើយ, គ្មាន​បុត្រា​នឹង​សោយ​រាជ្យ​ស្នង ឥឡូវ ចៅ​កាំបិត​បន្ទោះ​នេះ មាន​បុណ្យ​ណាស់ បាន​សោយ​រាជ្យ​ជា​ស្ដេច អញ​មាន​បុត្រី​មួយ​នេះ មិន​ដឹង​ឲ្យ​ទៅ​អ្នក​ណា» ទ្រង់​ព្រះតម្រិះ​ដូច្នេះ​ហើយ ទ្រង់​ក៏​ឲ្យ​រៀប​មង្គល​អាពាហ៍ពិពាហ៍ ផ្សំ​ផ្គុំ​ព្រះ​រាជបុត្រី នឹង​ស្ដេច​កាំបិត​បន្ទោះ​នោះ អភិសេក​ឲ្យ​សោយ​រាជ្យ​ជា​ស្ដេច​ទៅ ។ ឯ​ខ្សែ​ចង​ដំបង​វាយ ឆ្នាំង​ឆ្អិន​ឯង កែវ​ជ្រូក ស្ដេច​ជា​ព្រះបិតា​លើក​ព្រះរាជទាន​ឲ្យ​ព្រះ​រាជបុត្រ​ទាំង​អស់ ។ ស្ដេច​កាំបិត​បន្ទោះ លុះ​បាន​សោយ​រាជ្យ​នគរ​ពីរ​ហើយ នឹក​ដល់​បង​នៅ​ស្រុក​ចិន ទ្រង់​ក៏​ប្រើ​ឲ្យ​ទៅ​យក​ពី​ស្រុក​ចិន​មក ឲ្យ​ធ្វើ​អគ្គមហាសេនា​ស្ដី​ការ​រាជការ​ជា​ធំ​ក្នុង​នគរ ។ ហើយ​ស្ដេច​កាំបិត​បន្ទោះ​ថ្វាយ​បង្គំ​លា​ព្រះមាតា​បិតា ផ្ដាំ​បង​ឲ្យ​មើល​ការ​រាជការ​រក្សា​វាំង ហើយ​ស្ដេច​យាង​វិល​ទៅ​នគរ​ដើម​វិញ តែង​យាង​ទៅ​យាង​មក​ទត​ការ​ខុស​ត្រូវ ថែ​ទាំ​រក្សា​អស់​អាណា​ប្រជានុរាស្ត្រ ជា​សុខ​សប្បាយ​រៀង​ទៅ ។

</p>
                        
                    </div>
                    
                    <!-- <div class="chapter" id="chapter2">
                        <h3>Chapter 2: The Journey</h3>
                        <p>Lorem ipsum dolor sit amet, consectetur adipiscing elit. Nullam auctor, nisl eget ultricies tincidunt, nisl nisl aliquam nisl, eget ultricies nisl nisl eget nisl. Nullam auctor, nisl eget ultricies tincidunt, nisl nisl aliquam nisl, eget ultricies nisl nisl eget nisl.</p>
                        <p>Lorem ipsum dolor sit amet, consectetur adipiscing elit. Nullam auctor, nisl eget ultricies tincidunt, nisl nisl aliquam nisl, eget ultricies nisl nisl eget nisl. Nullam auctor, nisl eget ultricies tincidunt, nisl nisl aliquam nisl, eget ultricies nisl nisl eget nisl.</p>
                    </div> -->
                </div>
            </div>
            
            <div class="reading-progress">
                <div class="progress-bar" id="progress-bar"></div>
                <div class="chapter-nav">
                    <button id="prev-chapter" class="btn"><i class="fas fa-arrow-left"></i><a href="./index.html">Previous</a></button>
                    <button id="next-chapter" class="btn">Next <i class="fas fa-arrow-right"></i></button>
                </div>
            </div>
        </section>
        
        <section class="book-details">
            <!-- <div class="book-meta">
                <h2>About This Book</h2>
                <div class="meta-item">
                    <strong>Author:</strong> John Doe
                </div>
                <div class="meta-item">
                    <strong>Published:</strong> January 2023
                </div>
                <div class="meta-item">
                    <strong>Pages:</strong> 320
                </div>
                <div class="meta-item">
                    <strong>Categories:</strong> Adventure, Fiction
                </div>
                <div class="meta-item rating">
                    <strong>Rating:</strong> 
                    <span class="stars">★★★★☆</span>
                    <span>(124 reviews)</span>
                </div>
            </div> -->
            
            <!-- <div class="book-actions">
                <button class="btn"><i class="fas fa-bookmark"></i> Bookmark</button>
                <button class="btn"><i class="fas fa-download"></i> Download</button>
                <button class="btn"><i class="fas fa-share-alt"></i> Share</button>
            </div> -->
        </section>
    </main>

    <!-- <footer>
        <p>&copy; 2023 Book Haven. All rights reserved.</p>
    </footer> -->

    <script src="./js/reader.js"></script>
</body>
</html>